# Bus

![](https://live.staticflickr.com/65535/54987052166_20a3980555.jpg)

Zoals in meer landen is de bus de voornaamste vorm van openbaar vervoer. Luxe bussen verzorgen het interregionale
vervoer, zoals bij ons de trein. Iets minder frequent: op drukke lijnen rijdt er een bus per uur. Deze bussen komen
nog in een expres/direct uitvoering zonder tussenstops en bussen met tussenstops. Maar dat is een relatief begrip:
alleen busstations of centrale opstapplaatsen gelden als tussenstop. Langs de route zijn er verder nog een heleboel
haltes waar je kunt op- of uitstappen. Dat geldt dan weer niet als tussenstop: de bus stopt er alleen als iemand dat vraagt. 
Het is alsof een intercity op verzoek ook op sprinterstations stopt. 

Als toerist is dit een ideale vorm van vervoer. Ze rijden vaak, zijn confortabel en goedkoop. Als je tenminste langs de kust reist
tussen Colonia (waar ik begonnen ben) in het westen en Maldonado/Punta del Este in het oosten en rond Montevideo in het midden daarvan.
Daarbuiten neemt de frequentie sterk af (paar bussen per dag).

![](https://live.staticflickr.com/65535/54984960424_3daa103f27.jpg)

In de grotere steden rijden daarnaast een hoop stadsbussen rond, en op een enkele lijn zelfs een luxere versie daarvan.
Het is voor een toerist vrij lastig uit te vinden hoe het netwerk in elkaar steekt. Een duidelijke app of lijnenkaart ontbreekt.
Ik heb alleen de laatste dag in Montevideo de stadsbussen gebruikt. Eerst een luxere variant omdat ik geen zin had
het hele eind naar het restaurant te lopen. Ik kwam toevallig bij een lokaal busstationnetje uit, en daar wist men mij
uit te leggen dat er een bus over de Rambla (de boulevard langs de zee om half Montevideo heen) reed die precies eindigde
waar ik moest zijn. Volgens het internet was de bus opgeheven, maar hij bleek daadwerkelijk te rijden en voor een paar euro
kreeg ik een leuke rondrit.

Op het eindpunt stapte tegelijk met mij nog een _local_ uit. In mijn beste Spaans geprobeerd te vragen of er ook een bus terug ging.
Het bleek een buscchauffeur te zijn, die mij wist te vertellen dat de laatste bus die dag voor mij te vroeg reed. Toen ik suggereerde 
dat ik dan misschien een taxi zou nemen kwam hij pas echt in actie. Dat was geen goed idee volgens hem: het was veel te duur
(want veel te ver). Hij overtuigde mij helemaal toen hij begon uit te leggen waar een de halte van twee andere lijnen was, 
en dat die wel later nog naar het deel van de stad zouden rijden waar mijn hotel staat. Met al die informatie kon ik op internet
wel de buslijn en vertrek-/aankomsttijden terugvinden. Hij had gelijk: de bus reed, deed er weliswaar een uur over, maar voor 
minder dan een euro kun je niet klagen. Leuk om ook een andere kant van het land te zien.