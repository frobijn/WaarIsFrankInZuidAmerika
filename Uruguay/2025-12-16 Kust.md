# Kust

Het thema van vandaag: de kust. Met voor de foto's een uitstaptje naar bestemmingen waar ik de komende dagen ben.

Het lijkt als toerist wel alsof je van strand naar strand reist. Dat wil zeggen: alle plaatsen die je bezoekt liggen aan zee
of aan de Rio de la Plata, wat erg op zee lijkt. En ze hebben allemaal een of meer stranden en iets van een boulevard (rambla)
om langs strand en zee te lopen. In sommige plaatsen, zoals Colonia en Montevideo, is het strand niet het belangrijkste, andere 
plaatsen bestaan alleen bij de gratie van zee en strand. Maar overal is er wel een vorm van strandtoerisme. 

Het was voor mij een verrassing. Ik wist al wel dat Punta del Este een typische strandbestemming is, waar ook veel Argentijnse
toeristen op afkomen. Zo ziet het er ook uit: hoge gebouwen met vooral appartementen, een laag deel met het oorspronkelijke dorp,
en alles gericht op eten - drinken - zon, strand en zee. Al waait het dezer dagen nogal en maken de stevige golven relaxt
dobberen onmogelijk, en op een van de dagen was de kleur van de vlag van de strandwacht zelfs rood.

![](https://live.staticflickr.com/65535/54995574017_0b0767b7dd.jpg)

In Montevideo raakte ik aan de praat met twee receptionisten over interessante bestemmingen voor mijn reis. Ze kwamen
aanzetten met Piriápolis, een badplaats waar ze zelf goede herinneringen aan hadden. Volgens de beschrijvingen is het meer
een plaats voor lokaal toerisme. Inderdaad: lang niet zo'n internationale uitstraling als Punta del Este, een beetje oubollig
wellicht. 

![](https://live.staticflickr.com/65535/54987328000_824fa28198.jpg)

Ze maakten me lekker met een topattractie als een stoeltjeslift naar de top van een heuvel, maar die is dusdanig
vervallen dat hun herinnering eraan uit hun jeugd moet zijn geweest. Maar: het hotel waar ik verbleef lag aan de boulevard,
dus ik hoefde maar de weg over te steken en ik kon zo het water in. Tijd om te investeren in teenslippers dus.

Het strandtoerisme houdt niet op bij Punta del Este. Langs de hele kust tot aan Brazilië toe zijn er badplaatsen,
maar ze worden wel steeds eenvoudiger. Ik zal de komende tijd nog in La Paloma verblijven, een ruim opgezette plaats
met veel apartementen en enkele hotels. De hoofdstraat met de meeste restaurants is erg bescheiden: twee straten 
van een paar honderd meter lang. De zee is iets verder weg, maar de teenslippers blijken nog steeds een goede investering.

![](https://live.staticflickr.com/65535/54995564267_8696c837e0.jpg)

De meest oostelijke plaats die ik zal bezoeken is Punta del Diablo. Vooral huisjes en lage apartementsgebouwen, elk op een 
eigen stuk grond. Aan de kust bestaat het centrum uit een handvol restaurants. Maar het strand is hetzelfde als elders.
Omdat er meer ruimte is, zijn er ook meer complexen met een eigen zwembad. Zo ook waar ik de nacht doorbracht. Het water was 
heerlijk, warmer dan de zee en een stuk rustiger.

![](https://live.staticflickr.com/65535/54996768124_a89a9eaeb0.jpg)

Deze plaatsen lijken vooral nationale toeristen te trekken - ik heb in ieder geval geen andere taal dan Spaans gehoord,
wat tussen Colonia en Punta del Este wel voorkwam. In een meer bekende plek (Cabo Polonio) raakte ik in gesprek met een gezin
uit Spanje - maar zij bleek oorspronkelijk uit Uruguay te komen en in haar jeugd vaak Cabo Polonio bezocht te hebben.