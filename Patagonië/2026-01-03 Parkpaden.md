# Parkpaden

We zijn vandaag op weg naar El Chaltén, de _Capital Nacional del Trekking_ van Argentinië. Morgen zullen we gaan ervaren of die titel terecht is door te gaan wandelen in het naastgelegen Nationale Park, een van de vele die we op deze reis bezoeken. Nu we meerdere parken (en vergelijkbare natuurgebieden) bezocht hebben, begint steeds meer op te vallen dat ze één aspect gemeen hebben: de aangelegde en goed onderhouden paden en wandelroutes. Morgen blijkt dat het hier niet anders is (en later in de reis: elders ook niet).

![Start van de wandeling in El Chaltén](https://live.staticflickr.com/65535/55040250805_045c2fbc77.jpg)

Overal zijn wandelroutes uitgezet en er zijn kaartjes waarop ze zijn aangegeven. In El Chaltén is er zelfs een toeristeninformatiebureau dat helpt met uitleggen welke routes geschikt zijn als je veel of weinig wil lopen en veel of weinig wil klimmen, hoe je bij het beginpunt komt, en of je niet al te enthousiast meerdere wandelroutes aan elkaar rijgt. Eenmaal onderweg blijkt dat de paden goed te belopen zijn, waar nodig zijn voorzien van verstevigingen en traptreden. Op sommige plaatsen zijn zelfs houten vlonderpaden aangelegd. Soms is er maar één pad en is de navigatie eenvoudig. Op splitsingen staan richtingaanwijzers. Er is alles aan gedaan om het de wandelaars zo gemakkelijk mogelijk te maken. Waarschijnlijk ook om te zorgen dat de wandelaars niet uitzwermen over de parken en zo grote delen van het park voor uitsluitend de natuur te behouden.

Het toppunt van gemak onderweg komen we morgen tegen: een toilet onderweg!

![](https://live.staticflickr.com/65535/55039007847_e43c2c7605.jpg) 

Toegegeven, het was buiten gebruik en je moest doorlopen naar een van de campings of iets verder de natuur in lopen. Maar het was blijkbaar logisch om het gebouwtje ergens halverwege een wandelroute neer te zetten. Eigenlijk is het enige dat nog ontbreekt: liften voor de echt steile routes die we laten voor wat ze zijn (zou onze conditie wel goed genoeg zijn?), maar die wel tot erg mooie uitzichten op de gletsjers en ijskappen schijnen te leiden.