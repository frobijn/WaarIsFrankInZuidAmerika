# Wandelparadijs

El Chaltén blijkt inderdaad het wandelparadijs dat ons beloofd is. Er zijn meer routes uitgezet dan we in de beschikbare tijd kunnen lopen. Hoe kies je er dan een uit? Eenvoudig: op de voorkant van de huidige Lonely Planet van Argentinië staat een waterval die langs een van de routes ligt. Het toeristeninformatiebureau helpt ons de route te vinden. Dus dan moeten we die gaan lopen, zodat we dezelfde foto kunnen maken.

![](https://live.staticflickr.com/65535/55046503593_a390c1e4a2.jpg)

Nou ja, niet helemaal want die foto is gemaakt in het najaar. Maar de keuze van de route is goed: we komen condors tegen en een waterval die net zo mooi is in deze tijd van het jaar. De route geeft ook mooi uitzicht op de besneeuwde bergen met hun gletjsers, al komen we niet bij de voet van de gletschers uit.

Om te voorkomen dat we dezelfde weg terug moeten lopen maken we met een kleine delegatie een omweg door paars, groen en oranje te combineren. Dat was geen slechte keuze: het landschap is heel anders, en als er geen bergen omheen stonden zou je denken dat we in Drente waren.

![](https://live.staticflickr.com/65535/55051510763_603fb8e2b0.jpg)

Het landschap blijft variëren totdat we weer in het dorp aankomen en van een welverdiende Patagonia (amber) kunnen genieten.