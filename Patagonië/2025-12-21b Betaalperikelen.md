# Betaalperikelen

# Geen cash?
De berichten over het verkrijgen van Argentijnse pesos blijkt al meteen op het vliegveld en tijdens de eerste dag erna.
Op het vliegveld kun je geld pinnen: maximaal 60 000 pesos (ruim 35 euro) tegen een extra commissie van 10 euro.
Voor een land dat externe valuta hard nodig heeft is dat best vreemd. In de stad rekenen de geldwisselaars ook 20% commissie.

Gelukking kon ik de taxi (Uber) en het appartement (Paypal overschrijving) via internationale kanalen betalen. 
Direct betalen met een (Visa) creditcard lijkt overal te werken, tegen 5 a 6% commissie. Dat is evenveel als de peso
de afgelopen 6 weken in waarde is gedaald. Ik ga nu ook Mastercard meer gebruiken, eens zien of dat voordeliger is. 

Ik ben benieuwd of dat voor de Patagonië-reis beter gaat worden, als we een gids hebben die het klappen van de zweep kent.
Voorlopig maar vertrouwen op de betaalfunctie van de creditcard. Dit is de eerste keer dat ik 
in een land reis zonder contant geld op zak te hebben.

# Mercado Pago

![](https://live.staticflickr.com/65535/55003929304_b8ba62c0dd.jpg)

In Argentinië (en trouwens ook Uruguay) hebben ze een systeem dat Mercado Pago heet. als ik het goed begrijp
is het een betaalsysteem vergelijkbaar met ons IDEAL. Het kan op websites gebruikt worden, zoals IDEAL, maar ook in winkels.
In dat geval heeft de winkelier een apparaat dat van een kassabon een QR-code maakt met daarin ook de bankgegevens van
de winkelier. De klant scant de QR code met een app op de telefoon, en de app zorgt ervoor dat het geld overgemaakt wordt
naar de winkelier. Prima systeem, zou je zeggen. De nationale debit en credit cards zijn allemaal gekoppeld aan dit systeem,
dus waar de app het geld vandaan haalt maakt (denk ik) voor de winkelier niet veel uit.

In Argentinië (en in Uruguay) is het niet mogelijk om als buitenlander een Mercado Pago account te maken. Daarvoor moet
je een Argentijns paspoort hebben. Op zich is dat jammer, maar vooruit. Het is veel nadeliger dat Mercado Pago, als het
gebruikt wordt op websites, geen buitenlandse credit of debit cards kent. Het systeem in Uruguay kent nog wel de kaarten 
uit andere landen waar Mercado Pago actief is, maar in Argentinië zie ik die opties niet meer terug.

In Uruguay was dat dat allemaal geen probleem. Er waren maar weinig websites (relevant voor een toerist) die alleen
Marcado Pago gebruiken, ze hadden allemaal ook een ander systeem voor buitenlandse kaarten. Maar in Argentinië ben ik 
inmiddels veel meer websites tegengekomen die alleen Mercado Pago gebruiken. Ook bij typisch toeristische dingen,
zoals het reserveren van een plekje voor een rondleiding. Dat is best vervelend, zeker als er maar een beperkt aantal
beschikbare plaatsen zijn.  Ik ben benieuwd of dat nog veel ellende gaat opleveren.
