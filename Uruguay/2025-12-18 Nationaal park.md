# Beschermde natuur

Een van de redenen om het oosten van Uruguay te bezoeken was dat daar - naast strand en zee - ook nog 
(beschermde) natuur is. Er zijn grote lagunes die al dan niet uitmonden in de zee. Er zijn ook nationale parken
of tenminste beschermde natuur, rond de lagunes, in de duinen bij Cabo Polonia, en een bebost park Santa Tereas aan de kust.

Die natuur werkt toch wat anders dan ik vooraf dacht. Vrijwel overal kun je met de auto dichtbij uitzichtpunten komen,
en een deel van Santa Teresa is beschikbaar voor kamperen en aansluitend strandbezoek. Ik had vewacht er eindeloos te kunnen
wandelen, maar behalve asfalt of redelijk harde zandwegen is er niet veel beschikbaar.

Maar dat mag de pret niet drukken. Behalve in Santa Teresa was ik meestal de enige die er kwam, met anderen zichtbaar in de verte.
Het landschap en de vogels laten zich dan zonder problemen zien.  Misschien niet de meest zeldzame vogels, maar wel
mooie en toch echt anders dan we thuis hebben. De eerste is zelfs de nationale vogel van Uruguay.

![](https://live.staticflickr.com/65535/54996691353_5b21efa3f8.jpg)

![](https://live.staticflickr.com/65535/54995645947_92abaf6329.jpg)

![](https://live.staticflickr.com/65535/54996834385_4ee3216fe9.jpg)

Santa Teresa staat ook bekend om de dieren die er in de dichte bossen leven waar geen mensen komen. Onder andere capibara.
Om de bezoekers niet teleur te stellen, hebben ze ook een meertje met een aantal dieren die binnen een afzetting leven.
Een soort kinderboerderij, met naast capibaras ook nog geiten en verschillende soorten kippen. Ook vogels komen langs,
niet gehinderd door de afzettingen. Maar blijkbaar leven er zoveel capibaras en zijn ze zo gewend aan mensen, dat
er in de directe omgeving van het meertje meer buiten dan binnen de afzetting leven. De geiten achter het hek, de capibara ervoor.

![](https://live.staticflickr.com/65535/54996694563_951753c59b.jpg)

En morgen, als ik naar Cabo Polonia ga, dan zal ik ook zeeleeuwen zien, want die liggen daar gewoon op de rotsen en in het water 
voor de kust. Er zijn nog een paar eilanden waar ze te zien zijn, die laat ik voor wat ze zijn.

![](https://live.staticflickr.com/65535/54996851890_90612d66f8.jpg)
