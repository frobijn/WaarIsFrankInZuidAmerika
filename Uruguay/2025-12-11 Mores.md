# Lokale cultuur

Reizen is belangrijker dan de bestemming. Ik dacht eerst een verhaaltje over een oud stadje te gaan schrijven,
maar twee momenten die overal in Uruguay hadden kunnen plaatsvinden gaven de dag een andere wending. 

Ik passeerde toevalling het lokale onderkomen van justitie en zag daar een aantal spandoeken hangen:

![](https://live.staticflickr.com/65535/54979049760_6af4ef5a77.jpg)

Het ging over Frederico, Renato en wet 19580. De wet is eenvoudig te vinden: het is een "me too"-wet 
die vrouwen beschermt tegen gender-gerelateerd geweld. Maar wat hebben de twee heren daarmee van doen?
Ik vroeg het een politieagent (die geen Engels spreekt, wat hier vrij normaal is). Hij ging het opzoeken 
maar werd weggeroepen voor hij antwoord kon geven. Dan maar de dame achter de receptie van mijn hotel gevraagd.
In mijn beste Spaans, met een forse hulp van AI/vertaalprogramma's die al erg veel op een babelfish lijken.
De zaak draait om een de heren zeggen/de dame zegt rechtzaak die al jaren loopt, en de spandoeken zijn van 
de familie van de heren die in hun onschuld geloven. Het is een publieke zaak geworden omdat met name 
huiselijk geweld een probleem is (ook in buurlanden), en de wet probeert daar iets aan te doen.
Een soort The Voice geval dus, al heb ik dat niet proberen uit te leggen in het gesprek.

Waar Nederland in dit geval waarschijnlijk verder is dan Uruguay, bleek 's avonds dat het soms omgekeerd is.
Er zijn nog niet veel toeristen in het stadje, veel maken een dagtrip, dus in de restaurants zit de enkele
toerist tussen de inwoners. Een tafel verderop zat een gezin met een baby, en na het voorgerecht begon de moeder
de baby borstvoeding te geven. In mijn beste Spaans (of kwam het door babelfish?) bij de bediening nagevraagd: ja,
dat is hier heel normaal. Borstvoeding is heel natuurlijk, dus dat kan ook gewoon in het openbaar, dat hoeft 
niet verborgen te blijven. Zijn wij daar in Nederland te calvinistisch voor?