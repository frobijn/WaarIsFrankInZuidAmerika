# Terug in Argentinië

Voor de derde keer voet op Argentijnse bodem gezet, en deze keer voor langere tijd.

De eigenlijke (georganiseerde) Patagonië-reis begint over vier dagen in Buenos Aires. Dat is eigenlijk
te lang om al meteen vanuit Uruguay naar Buenos Aires te reizen; we hebben in de Patagonië reis ook al drie 
dagen voor de stad. Dus liever eerst nog naar een andere plaats, maar waar dan en hoe te reizen? Logisch lijkt
om per bus in Uruguay naar Montevideo of Colonia te reizen, daar de boot te nemen naar Buenos Aires en dan
lokaal transport naar die plaats. De boot vanuit Colonia is best goedkoop, maar met de bus erbij
vanuit Punta del Este loopt de prijs en reistijd al op. De boot vanuit Montevideo is veel langer onderweg en ook een 
stuk duurder. In Argentinië is de bus een goed en goedkoop transportmiddel maar de reistijd kan oplopen.
Lokaal vliegen is erg goedkoop, tenzij de bagage ook nog mee moet.

Zo werkt de luchtvaart niet. Het blijkt dat het vliegtuig vanuit Punta del Este (met bagage) naar bijna elke plaats 
in de ruime omgeving van Buenos Aires even duur is, even duur als een bus - boot - bus maar wel veel sneller ondanks
 de nodige wachttijd. Vanwege de interne vluchten later in de reis staat een eventuele vliegschaamte toch al in de ijskast,
 dus de keus is snel gemaakt. Zoek een plaats uit die binnen een redelijke bus-reistijd van Buenos Aires ligt (voor de terugweg).
 Het is Córdoba geworden, want in twee andere aantrekkelijke plaatsen (Mendoza, Salta) ben ik al eens geweest.
