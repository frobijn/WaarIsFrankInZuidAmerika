# 1 - 1

De laatste uren in Uruguay, voordat het vliegtuig mij naar een nieuw avontuur in een buurland brengt.
Een moment van bezinning: heb ik alles kunnen doen wat ik wilde, was er nog iets dat ontbreekt?
In het algemeen: ja. Ik ben op alle interessante plaatsen geweest, heb gedaan wat ik gedacht had en soms wat 
Uruguayanen hebben aangeraden. Maar er is één terrein waar dat niet helemaal gelukt is.

Er zijn twee gerechten die erg typisch zijn voor Uruguay. De ene is _chivito_, een lokale versie van een
hamburger. Vlees, groente, ei, frietjes en brood, maar het is al snel zoveel dat niet meer in het broodje
past en dat dus maar weggelaten wordt (_chivito al plato_). Je kunt het overal krijgen, in stalletjes met
fastfood maar ook in restaurants. Afgevinkt.

Het andere is _tortas fritas_, letterlijk gefrituurde taarten. Dat blijkt al een stuk lastiger.
Ik ben in het begin van de reis een restaurant tegengekomen die het (volgens mij) altijd verkocht, nog voordat
ik wist wat het was. Toen ik er daarna gericht naar ging zoeken, bleek dat ik in de verkeerde tijd reisde.
Het wordt vooral gemaakt als het regent, kreeg ik te horen, maar ja, ik had alle dagen zon 
en 25-30 graden. Even dacht ik geluk te hebben:

![](https://live.staticflickr.com/65535/54996825005_8d060b25ba.jpg)

En inderdaad verkocht deze kiosk tortas fritas ook in de zomer... maar alleen in het weekend, en dan was ik
al weer elders in het land.

Hoe nu verder? Volgens het internet heeft Argentinië ook zijn _tortas fritas_, al maken ze die anders dan 
in Uruguay. Ik krijg misschien de komende weken nog een kans...