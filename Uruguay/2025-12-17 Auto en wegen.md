# Met de auto op weg

Voor een toerist is de [bus](2025-12-15 Bus.md) de meest handige manier om in dit land te reizen. Althans in het gebied
waar veruit de meeste mensen wonen. Als je daar buiten komt, dan gaat de frequentie van de ritten zo ver omlaag dat je een reis
zou moeten plannen met de schaarse bussen als uitgangspunt. Ik wil meer zien dan alleen de drie toeristische trekpleisters
Colonia, Montevideo en Punta del Este. Tijd dus voor een ander vervoermiddel.

![](https://live.staticflickr.com/65535/54996721059_dc700c9874.jpg)

Dit is hem geworden: een VW T-Cross 200 TSI met ruim 20000 kilometer op de teller. Een auto die prima in het straatbeeld past - de meeste mensen rijden hier in vrij kleine auto's. Comfort is niet zo belangrijk, want de afstanden zijn vrij klein. De grootste
afstand die ik op een dag heb afgelegd is nog van 150km, en dan ook nog met tussenstops. De hele auto-reis kon op één tank gemaakt 
worden. Het gebrek aan vermogen (ten opzichte van mijn auto thuis) is af en toe wel onhandig maar je kunt (bijna) overal komen.

Bij het afsluiten van het verhuurcontract kwam de optie voorbij om het schoonmaken aan het eind van de rit af te kopen; dat spaart
een paar US$ uit. Je denkt dan meteen: hier probeert de verhuurder extra geld te genereren. Maar als snel kom je erachter dat
buiten de grote steden veel wegen onverhard zijn. Het is dus een zinnige optie om te nemen.

Waar wel asfalt ligt is men soms erg creatief geweest. Wereldberoemd in heel Uruguay en op het internet is de circelvormige brug:

![](https://live.staticflickr.com/65535/54995576757_451e0e8ce7.jpg)

Je rijdt de brug op, komt een paar stevige verkeersdrempels tegen, en mag dan rustig een halve cirkel rijden. Voetgangers kunnen 
op verschillende manieren het rondje lopen. Ik heb allerlei argumenten gehoord waarom deze vorm gekozen is, maar volgens
mij is het uiteindelijk vooral de noviteit die de doorslag heeft gegeven bij de keuze voor dit ontwerp.

Die creativiteit zit blijkbaar ingebakken. Ik ben nog een eigenaardige brug tegengekomen. Deze keer wel eentje die leuk is om 
over te rijden. En, getuige de vrouw die op de plaats waar ik de foto nam op een stoeltje zat met een thermosfles en een beker _mate_:
_es muy linda_.

![](https://live.staticflickr.com/65535/54996461581_8d4024ab49.jpg)
