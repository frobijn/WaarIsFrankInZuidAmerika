# Feliz Navidad

In Buenos Aires is de dag voor Kerst belangrijker dan de eerste Kerstdag. In de loop van de middag gaat de stad op slot;
iedereen begeeft zich naar familie, gaat in de loop van de avond naar de restaurants en shows voor zover die er nog zijn.
Vlak voor middernacht rijdt er nog een enkele bus en taxi, hier en daar werkt nog iemand (zoals bij de receptie van het hotel)
maar verder is het uitgestorven.

De tip van internet was: ga naar de _Puente de la Mujer_ in het havengebied. De uitgelaten jongeren met koelbox die voor mij liepen 
waren dat ook van plan. De brug zelf was allesbehalve uitgestorven:

![](https://live.staticflickr.com/65535/55004282080_0ebeb0bd90.jpg)

De kades eromheen stonden ook vol. In dit district zitten ook de nodige uitgaansgelegenheden die feesten organiseren op deze avond.
En iedereen kwam voor, om klokslag middernacht,

![](https://live.staticflickr.com/65535/55004146478_9e566c16cb.jpg)

Het vuurwerk! Een van de gelegenheden gaf een mooie show van enkele minuten weg, en om mij heen klonk veelvuldig _Feliz Navidad_.

En dat was het. In de glazen gevels is te zien dat er nog elders, onzichtbaar voor ons, ook een lading siervuurwerk de lucht in gaat.
Lopend in de stad hoor je hier en daar af en toe een vuurpijl de lucht in gaan. Het internet had beloofd dat de stad zou exploderen
met vuurwerk. Maar na die ene show hield meer dan de helft van de brugwachters het voor gezien en vertrok naar huis, na luid geapplaudiseerd
te hebben voor de show.

Nog even verder gezocht op het internet. Aha, een [vuurwerkverbod](https://noticiasambientales.com/animals/goodbye-to-fireworks-the-city-of-buenos-aires-banned-the-use-of-audible-pyrotechnics/),
althans een verbod op vuurrwerk dat geluid maakt. Ik denk dat het eerste geluidloze vuurwerk nog uitgevonden moet worden. En een vervanging
als een drone show was duidelijk nog een stap te ver. Einde van een traditie?
