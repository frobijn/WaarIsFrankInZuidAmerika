# Zonnig toeristendorp

De omgeving van El Chaltén is prachtig. In vergelijking daarmee is het dorpje zelf kleurloos, maar toch moet ik er een verhaaltje aan wijden.

![](https://live.staticflickr.com/65535/55051549763_4811823795_c.jpg)

Het is namelijk de eerste plaats die echt voor 100% gemaakt is voor toeristen. Vanaf Buenos Aires zijn de plaatsen waar we overnachtten steeds toeristischer geworden, maar die plaatsen hadden naast toerisme ook nog andere economische activiteiten. Dat is hier niet. Het hele dorp bestaat uit hotels, restaurants, bars en een enkele winkel. Dat voelt een beetje vreemd aan: als je niet in de bergen aan het wandelen (of kayakken of klimmen) bent, dan is er weinig anders te doen dan in het hotel rondhangen of ergens op een terras gaan zitten.

Het tweede opmerkelijke feit is dat we beter weer hebben dan gemiddeld. Sinds ik uit Nederland vertrok heb ik alleen maar goed weer gehad - als het niet zonnig was dan toch tenminste vrij warm. De klimaatstatistieken voor El Chaltén laten gemiddeld een mildere zomer zien (tot 20 graden) met de nodige bewolking, maar tot nu toe hebben we in Argentinië vooral blauwe luchten gezien. Hier ook: het is niet zo bloedheet als in Buenos Aires, maar toch te warm voor een trui of jas. Laten we hopen dat het zo blijft.

(Spoiler: het zal blijken dat we overal waar we komen de wolken verdrijven. Eén ochtend motregen waardoor we de dag wat later starten, en één flinke regenbui terwijl we binnen in een boot zitten, verder droog en veel zon. Alleen in Ushuaia was het zo koud dat je minimaal één jas en één trui nodig had.)