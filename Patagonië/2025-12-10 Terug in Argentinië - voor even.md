# Terug in Argentinië - voor even

![](https://live.staticflickr.com/65535/54976946533_620ae2bd90.jpg)

Na bijna 30 jaar ben ik terug in Argentinië. Vijf jaar geleden had ik deze reis al willen maken en zelfs geboekt, 
met een totale zonsverduistering als bonus, maar dat was in een periode dat de wereld op slot zat. Maar vandaag 
is het zover, en wat een begin van de reis. Het vliegtuig vliegt op de heenweg over Buenos Aires, en
door het prachtige weer zijn de plekken goed te zien die je als toerist zeker moet gaan bezoeken.

Maar vandaag ben ik alleen in een klein stukje van de stad geïnteresseerd. Ik begin met de boot te nemen naar het 
buurland. De terminal is goed te zien aan de rand van de stad.

Van de luchthaven in een taxi, van de taxi de terminal in. Het bezoek aan Argentinië is erg kort deze keer. 
Op de luchthaven nog wel een mooi systeem voor douanecontrole in werking gezien. Voor elke reiziger drukt een
medewerker op een knop, als de groene lamp gaat branden maj je doorlopen, bij rood wordt het een uitgebreide controle.
Een beetje samenzweringstheorieaanhanger gaat natuurlijk meteen op zoek naar de camera die dit hele tafereel in de gaten 
houdt, met daarachter het mannetje die de lichten bedient. 

![](https://live.staticflickr.com/65535/54975882162_1c2b7177a4.jpg)

Tegen een zeer geringe meerprijs kun je _business class_ richting Uruguay varen. Een van de voordelen is
dat je dan niet bij het plebs hoeft te wachten op de komst van de boot, maar je wordt in een VIP ruimte 
van de nodige gemakken voorzien. De VIP ruimte met de tijdloze aankleding blijkt na de paspoortcontrole
te zijn, waar je ook al een Uruguayaans stempel in het paspoort krijgt. Je wacht dus eigenlijk in een stukje
Uruguay in Buenos Aires. Het totale bezoek aan Argentinië heeft daarmee hooguit een uur geduurd.